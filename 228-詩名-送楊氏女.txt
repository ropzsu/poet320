詩名:送楊氏女
作者:韋應物
詩體:五言古詩
詩文:永日方慼慼，出門復悠悠。女子今有行，大江泝輕舟。爾輩苦無恃，撫念益慈柔。幼為長所育，兩別泣不休。對此結中腸，義往難復留。自小闕內訓，事姑貽我憂。賴茲託令門，仁卹庶無尤。貧儉誠所尚，資從豈待周。孝恭遵婦道，容止順其猷。別離在今晨，見爾當何秋？居閑始自遣，臨感忽難收。歸來視幼女，零淚緣纓流。

