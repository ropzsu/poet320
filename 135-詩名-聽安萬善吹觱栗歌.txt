詩名:聽安萬善吹觱栗歌
作者:李頎
詩體:七言古詩
詩文:南山截竹為觱栗，此樂本自龜茲出。流傳漢地曲轉奇，涼州胡人為我吹。傍鄰聞者多歎息，遠客思鄉皆淚垂。世人能聽不能賞，長飆風中自來往。枯桑老柏寒颼飀，九雛鳴鳳亂啾啾。龍吟虎嘯一時發，萬籟百泉相與秋。忽然更作漁陽摻，黃雲蕭條白日黯。變調各聞楊柳春，上林繁花照眼新。歲夜高堂列明燭，美酒一杯聲一曲。

