詩名:郡齋雨中與諸文士燕集
作者:韋應物
詩體:五言古詩
詩文:兵衛森畫戟，燕寢凝清香。海上風雨至，逍遙池閣涼。煩痾近消散，嘉賓復滿堂。自慚居處崇，未睹斯民康。理會是非遣，性達形跡忘。鮮肥屬時禁，蔬果幸見嘗。俯飲一杯酒，仰聆金玉章。神歡體自輕，意欲淩風翔。吳中盛文史，群彥今汪洋。方知大藩地，豈曰財賦強？

