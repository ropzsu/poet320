詩名:八月十五夜贈張功曹
作者:韓愈
詩體:七言古詩
詩文:纖雲四捲天無河，清風吹空月舒波。沙平水息聲影絕，一杯相屬君當歌。君歌聲酸辭且苦，不能聽終淚如雨。洞庭連天九疑高，蛟龍出沒猩鼯號。十生九死到官所，幽居默默如藏逃。下床畏蛇食畏藥，海氣濕熱熏腥臊。昨者州前搥大鼓，嗣皇繼聖登夔皋。赦書一日行千里，罪從大辟皆除死。遷者追迴流者還，滌瑕蕩垢清朝班。州家申名使家抑，坎軻祇得移荊蠻。判司卑官不堪說，未免捶楚塵埃間。同時輩流多上道，天路幽險難追攀。君歌且休聽我歌，我歌今與君殊科：一年明月今宵多，人生由命非由他，有酒不飲奈明何。

